{% include lib/mathjax.html %}
# Representation และประสิทธิภาพในการเรียนรู้
ในหัวข้อนี้ เราจะแสดงให้เห็นว่า ถ้าเราเปลี่ยนรูปแบบของ representation ของ 3-term DNF
เสียใหม่ จะทำให้คลาสของ 3-term DNF สามารถทำการเรียนรู้อย่างมีประสิทธิภาพได้

เราจะใช้ความจริงที่ว่า สำหรับ 3-term DNF ใด ๆ เราสามารถเขียนให้อยู่ในรูป

$$
d_1\land\dots\land d_j
$$

ได้ โดยที่ $d_i$ ใด ๆ เป็น disjunction ของ literal ไม่เกินสามตัว เราเรียก representation
ลักษณะนี้ว่า 3-Conjunctive Normal Form หรือ 3-CNF
สำหรับ 3-term DNF $T_1\lor T_2\lor T_3$ ใด ๆ เราจะสามารถจัดให้อยู่ในรูปของ 3-CNF ได้ดังนี้

$$
T_1\lor T_2\lor T_3 = \bigwedge_{u\in T_1,\\v\in T_2,\\w\in T_3}(u\lor v\lor w)
$$

ตัวอย่างเช่น 3-term DNF

$$
(x_1)\lor (x_2\land \bar{x}_3\land x_4)\lor (\bar{x}_1\land x_4)
$$

จะสามารถเขียนในรูป 3-CNF ได้เป็น

$$
(x_1\lor x_2\lor \bar{x}_1)\land (x_1\lor x_2\lor x_4)\land
(x_1\lor \bar{x}_3\lor\bar{x}_1)\land (x_1\lor \bar{x}_3\lor x_4)\land
(x_1\lor x_4\lor \bar{x}_1)\land (x_1\lor x_4\lor x_4)
$$

ซึ่งลดรูปได้เป็น

$$
(x_1\lor x_2\lor x_4)\land (x_1\lor \bar{x}_3\lor x_4)\land (x_1\lor x_4)
$$

หากเราพิจารณาปัญหาการเรียนรู้ 3-CNF จะเห็นว่าเราสามารถลดรูปให้เป็นปัญหาการเรียนรู้ Boolean Conjunction
ซึ่งเราสามารถเรียนรู้อย่างมีประสิทธิภาพได้ โดยในการแปลงจากปัญหาการเรียนรู้ 3-CNF ไปเป็นปัญหาการเรียนรู้
Boolean Conjunction นั้น สำหรับ literal สามตัว $u,v,w$ ใด ๆ บนตัวแปรตั้งต้น $x_1,\dots,x_n$ ในปัญหา 3-CNF
เราจะสร้างตัวแปร y_{u,v,w} ให้เป็นตัวแปร boolean ในปัญหา Boolean Conjunction
โดยให้มีค่าเท่ากับ $u\lor v\lor w$ สังเกตว่าถ้าในปัญหาตั้งต้นมีตัวแปรอยู่ $n$ ตัว ตัวแปรในปัญหา Boolean Conjunction
จะมีจำนวนเป็น $(2n)^3$

จากนั้น สำหรับตัวอย่างข้อมูล $$a\in\{0,1\}^n$$ ที่เป็นการกำหนดค่าบนตัวแปรตั้งต้น $x_1,\dots,x_n$
เราจะสามารถสร้างเป็นการกำหนดค่า $a'$ บนตัวแปรชุดใหม่ $$\{y_{u,v,w}\}$$ ได้ในเวลา $O(n^3)$
นอกจากนี้ สังเกตว่าสำหรับ 3-CNF $c$ ใด ๆ บนตัวแปรตั้งต้น $x_1,\dots,x_n$
เราจะต้องมี conjunction $c'$ บนตัวแปรชุดใหม่ที่มีค่าเท่ากับ $c$ เสมอ ดังนั้นจะเป็นว่าเราสามารถแปลงปัญหาให้เป็นการเรียนรู้
conjunction $c'$ บนตัวแปร $$\{y_{u,v,w}\}$$ ได้โดยแปลงตัวอย่างข้อมูลบนปัญหา 3-CNF
ให้กลายเป็นตัวอย่างข้อมูลบนปัญหา Boolean Conjunction ด้วยการแปลงการกำหนดค่าบน $x_1,\dots, x_n$ เป็นการกำหนดค่าบน
$y_{u,v,w}$ และให้ตัวอย่างข้อมูลหลังการแปลงแต่ละตัวมี label เหมือนในปัญหาตั้งต้น
เมื่อเราได้ hypothesis $h'$ ในปัญหา Boolean Conjunction บน $y_{u,v,w}$ มาแล้ว
เราก็สามารถแปลงกลับเป็น hypothesis $h$ ในปัญหา 3-CNF ได้อย่างตรงไปตรงมา
ดังนั้น เราจึงสรุปได้ว่าปัญหา 3-CNF สามารถเรียนรู้ได้อย่างมีประสิทธิภาพ

เนื่องจากเราได้แสดงให้เห็นมาแล้วว่า 3-term DNF ใด ๆ สามารถจัดรูปเป็น 3-CNF ได้เสมอ ดังนั้น
เราจะสามารถเรียนรู้ปัญหา 3-term DNF ได้หากเรายอมให้ hypothesis ของเรานั้นอยู่ในรูปของ 3-CNF
(ซึ่งก็สามารถนำไปใช้ในการทำนาย label ของข้อมูลอื่น ๆ ได้เช่นกัน)
แต่หากเราต้องการจะได้ hypothesis ที่อยู่ในรูปของ 3-term DNF เช่นเดิม ปัญหาการเรียนรู้ของเราจะอยู่ในกลุ่มปัญหายากทันที
หากเราพิจารณาปัญหาการเรียนรู้ $k$-term DNF และ $k$-CNF ก็จะได้ความสัมพันธ์ในลักษณะนี้เช่นเดียวกัน
ตัวอย่างนี้แสดงให้เห็นหลักการหนึ่งซึ่งมีความสำคัญมากในทฤษฎีการเรียนรู้ นั่นคือ representation ของ hypothesis
มีบทบาทสำคัญที่จะทำให้ปัญหาที่เราสนใจสามารถเรียนรู้ได้อย่างมีประสิทธิภาพ

----
Prev: [ปัญหาที่เรียนรู้ยาก](https://vacharapat.github.io/Computational-Learning-Theory/docs/pac4)

Next: [Consistent Hypothesis](https://vacharapat.github.io/Computational-Learning-Theory/docs/finite1)
